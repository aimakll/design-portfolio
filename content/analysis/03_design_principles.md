---
Title: kmom06 - designprinciper
Description: kmom06
---

# kmom06

Syftet med den här uppgiften är att identifiera vilka designprinciper som används på tre analyserade webbplatser, samt om det finns något annat värt att notera angående designen. 

## Urval

Jag har använt samma sidor från föregående kmom. Läs mer detaljerat om [urvalsprocessen här](01_colors#urval).

Webbplatserna som valts ut för undersökningen är dessa:
1. Designer & Art Director, Sverige [Sara Svensson](https://sarajuliasvensson.com/)
2. Creative developer, Frankrike [François-Xavier Manceau](https://francoisxaviermanceau.com)
3. Independent Interactive & Graphic Designer, Tyskland [Lu Yu](https://luyu.co/)

Jag är fortsatt nyfiken på hur lika eller olika sidorna från Sara och Lu är med tanke på att de använder Wordpress. 
Möjligen kan jag även identifiera något specifikt på Francois sida som gör att jag blir så frustrerad av den, förutom segheten som observerats i tidigare kursmoment.


## Metod

Jag har analyserat sidorna efter följande designprinciper samt -element:

- linjer (line)
- skala (scale)
- färg (colour)
- repetition (repetition)
- negativt utrymme / whitespace (negative space)
- symmetri (symmetry)
- transparens (transparency)
- textur (texture)
- balans (balance)
- hierarki (hierarchy)
- kontrast (contrast)
- inramning (framing)
- grid / rutnät (grid)
- slumpmässighet (randomness)
- riktning (direction)
- regler (rules)
- rörelse (movement)
- djup (depth)
- typografi (typography)
- sammansättning (composition)

från artikeln
[Design Elements and Principles - Tips and Inspiration By Canva](https://www.canva.com/learn/design-elements-principles/).

Eftersom jag ibland upplever det lite överväldigande att bryta ner och analysera design, kommer jag även att ha Steve Krugs "First Law of Usability" nämligen "Don't Make me Think!" [1] i bakhuvudet. Att börja med att konstatera att jag tänker på ett ställe där jag inte borde behöva tänka är en god hjälp för mig att sedan gå vidare - _varför_ tänker jag här, vad är det som inte stämmer?

## Resultat

Samtliga sidor i analysen är portfolios, vilket generellt innebär att de är skapade i syfte att demonstrera de färdigheter och kunskaper inom området som personen besitter [2]. Förutom marknadsföringssyfte kan det också vara ett sätt för skaparen att att hålla sig uppdaterad i branschen.

### Sara

Det första intrycket är att det är en luftig och välkomponerad sida. 
Färgerna känns jordnära och själva sidan har inte några extra färgelement, projektbilderna står för de huvudsakliga färginslagen.

När jag tittar på hur sidan är uppbyggd tillsammans med de färger som används, tycker jag att det återspeglar hennes stil som designer ganska bra. Sidan består av framsidan med presentation av hennes arbete, samt en sida om henne. Det är lätt att få en överblick av hennes tidigare arbete. 

#### Designprinciper och designelement
*Rörelse* och *riktning* åstadkoms tack vare bilderna, det blir en naturlig rörelse att följa bilderna längs med sidan. Menyn högst upp på sidan består av tre länkar, längst till vänster för hennes arbete/framsidan, i mitten finns henes namn som också fungerar somm länk till förstasidan och längst till höger hittar vi länk till hennes "about"-sida. Det ger en *symmetrisk* känsla.
Rörelse får vi också genom att bilderna vibrerar när muspekaren förs över dem.
Sara använder mycket *whitespace*, innehållet har mycket luft omkring sig utan att för den sakens skull kännas som en tom sida.

<div class="col-flex-container">
    <div class="row">
    <div class="col-flex-content">
        <a href="%assets_url%/img/reports/sara-start-arrows.jpg" target="_blank">
        <picture>
            <img src="%base_url%/image/reports/sara-start-arrows.jpg?h=250&w=350&crop-to-fit&area=0,0,70,0" alt="startsidan sarajuliasvensson.com med pilar för läsriktning">
        </picture>
        </a>
        <p class="italic">Saras sida är enkel att skanna av och orientera sig på</p>
    </div>
    </div>
</div>

#### Samma principer för hela webbplatsen?
Webbplatsen har egentligen bara två sidor, framsidan med projekten och "about"-sidan. Den sistnämnda följer inte helt förstasidans layout. Här har vi istället fokus på ett stort textstycke, med tre kolumner undertill som visar de tjänster hon erbjuder, kontaktsätt samt pris hon vunnit. På den här sidan är whitespace och riktning tydligast.

### Francois

Det som främst kännetecknar sidan är de mjuka färgerna och rörelse.

Även om valet av färger är väldigt genomtänkt och ger en lugn och sofistikerad känsla, så blir kontrasten med den något irregulära typografin alldeles för stor. Sidan gynnas alltså inte helt av de val som gjorts. 

#### Designprinciper och designelement

Det som känns tydligast är *balans*, eller snarare bristen på det. Förstasidan känns väldigt tung till vänster (möjligen skulle han ha valt ett mindre monument än Eiffeltornet här, eller placerat tornet i mitten?) - jag får känslan av att den centrala axeln finns där men elementen på vardera sida är inte jämnt fördelade. 

<div class="col-flex-container">
    <div class="row">
    <div class="col-flex-content">
        <a href="%assets_url%/img/reports/francois-start-grid.jpg" target="_blank">
        <picture>
            <img src="%base_url%/image/reports/francois-start-grid.jpg?h=250&w=350&crop-to-fit" alt="startsida francoisxaviermanceau.com med rutnät">
        </picture>
        </a>
        <p class="italic">Startsidan känns felbalanserad, centralaxeln markerad av mig</p>
    </div>
    </div>
</div>

Detta gäller även menyn, som tar upp hela skärmen när den är aktiverad, bilden till höger balanserar inte den spretiga texten till vänster. Tanken är förmodligen att detta ska vara *assymetrisk balans*.
Tittar jag på källkoden ser jag att han använder *grids*, det ser dock ut som att inte allt "passar in" i detta.

Det är mycket *rörelse* på sidan, dels på grund av obalansen enligt ovan, men även animationer som övergångar, muspekaren och de videos som finns på projektsidorna. 
Den väldigt subtila *texturen* på den ljusare bakgrunden ger lite känsla av *djup* utan att avvika från den i övrigt platta designen. 
Francois *repeterar* användandet av exempelvis färger och är konsekvent i hur titlar visas. Blandningen av kursivt, gemener och versaler gör dock att det blir påfrestande. Ibland försvinner även bitar av en bokstav när de hamnar utanför. 

#### Samma principer för hela webbplatsen?

Sidan med projekt är något mer balanserad jämfört med de andra, med en naturlig rörelse nedåt för att se projekten. 

<div class="col-flex-container">
    <div class="row">
    <div class="col-flex-content">
        <a href="%assets_url%/img/reports/francois-proj-arrows.jpg" target="_blank">
        <picture>
            <img src="%base_url%/image/reports/francois-proj-arrows.jpg?h=250&w=350&crop-to-fit" alt="projektsidan francoisxaviermanceau.com med pilar för läsriktning">
        </picture>
        </a>
        <p class="italic">Francois har en lättavläst sida till sina digitala projekt</p>
    </div>
    </div>
</div>

### Lu

Sidan upplevs som mörk, kompakt och inrutad.

Det är lätt att navigera runt på sidan och den visar det som förväntas. Designen är dock inte helt optimal, då det känns som att det är för mycket som händer på liten yta.

<div class="col-flex-container">
    <div class="row">
    <div class="col-flex-content">
        <a href="%assets_url%/img/reports/lu-proj-arrows.jpg" target="_blank">
        <picture>
            <img src="%base_url%/image/reports/lu-proj-arrows.jpg?h=250&w=350&crop-to-fit&area=0,0,70,0" alt="startsidan luyu.co med pilar för läsriktning">
        </picture>
        </a>
        <p class="italic">Trots lite fler rörelser är Lu's sida relativt enkel att läsa av</p>
    </div>
    </div>
</div>

#### Designprinciper och designelement

Bilderna är det viktigaste och de är större jämfört med andra element. Rubriker är betydligt större än brödtexten och genom att använda olika *skalor* på dessa element tydliggörs *hierarkin* på sidan. Lu använder horisontella *linjer* som hjälp för att ruta in projekten så de upplevs som separerade sektioner istället för helt fristående. Hon har även placerat det innehåll som hör ihop på ett sätt så att även om linjen inte funnits där, så är hierarkin tydlig. Det är lätt att se att detta innehåll hör ihop med vartannat. Detta skapar även en *rytm* på sidan, och med det *rörelse*.
Hon använder sig av bildernas *färg* istället för att ha för mycket färgade element, huvudsakligen används lila till titlar (men även animerade gradienter syns på vissa ställen), den mörka sidan konkurrerar inte med bilderna oavsett vilken typ av projekt det handlar om. 

#### Samma principer för hela webbplatsen?

Webbplatsen innehåller inte så många undersidor. Om jag tittar på "about"-sidan så har den en något mer rörlig design än förstasidan. Den animerade logotypen syns på samtliga sidor vilket bidrar till rörelse.

## Analys

Som användare förväntar jag mig att vissa komponenter ska finnas på en sida. 
Det finns många sätt att arrangera dessa komponenter på men det är inte alla som fungerar, så några olika varianter har kommit att bli en slags standard i webbdesign eftersom de används på majoriteten av de sidor som finns [3, s.8]. 
Samtliga sidor jag tittat på har navigation och innehåll utplacerat på logiska sätt och de är medvetna om den visuella hierarkin och hur de ska använda färg (sparsamt) och minimalt med extra dekorationer för att istället ha fokus på bilderna. Jag tänker mig även att samtliga tre är bekanta med designprinciper och vad som bör finnas med på en webbplats för att den ska fungera.

Att designa sidor med det naturliga flödet i åtanke, att det inte finns några visuella hinder för att läsa igenom en sida, är ett av de vanligaste sätten att få en enhetlig layout [3, s. 25]. Sidornas komposition använder alla någon form av den klassiska vertikala linjen som guide, vilka samtliga stämmer väl överens med några av de vanligaste läsmönster som Nielsen Norman Group identifierat [4]. Jag kommer på mig själv med att både sicksack- och flipperspels-skanna sidorna (högst ovetenskaplig observation dock!) - återigen är fokus på bilderna ett bra val, jag läser inte igenom sidor utan skummar istället igenom de för att uppnå mitt mål med besöket på sidan [5].

Alla tre använder sig av repetition på sidorna. Om jag är på exempelvis någons "about"-sida ser jag tydligt att jag är kvar på samma webbplats eftersom det finns tillräckligt med visuella element repeterade från övriga sidor även om sidans komposition ibland skiljer sig något från förstasidan.

Sidan som sticker ut av de tre är Francois sida. Efter att ha analyserat sidan har jag kommit fram till att den främsta anledningen att jag blir distraherad är den asymmetriska (o)balansen.
Jag är lite osäker på vad det är Francois eftersträvar, om det är medveten asymmetri [3, s. 18], att avvika från "reglerna" eller något annat. Att bryta symmetrin på en sida kan vara ett effektivt sätt att skapa liv och rörelse med kontrasten det ger [3, ss. 18-19] men det används inte riktigt på ett effektivt sätt. Att det används på flera ställen (exempelvis förstasidan och i menyn) gör att det snarare upplevs som ett misstag.
Möjligen är det typsnittet som ställer till det. I tidigare kursmoment funderade jag över om de sans-serifa typsnitt han valt verkligen var optimala eftersom de var så pass lika varandra. Hade han valt ett kontrasterande typsnitt (Lu har ett typsnitt som skapar bra kontrast mot resterande raka, enkla komposition på ett effektivt sätt) så hade det eventuellt kunnat kännas som rätt sorts "designat kaos".

Det var inte tydligt för mig att Sara och Lu använde Wordpress och samma tema förrän jag i tidigare kursmoment tittade på källkoden. Trots att de använder samma bas har de gjort dem personliga. I detta fall är det en princip som märks tydligt - deras olika syn på whitespace. Sara har en luftig och ljus sida, medan Lu är betydligt mer sparsam med tomma områden runt sidornas innehåll vilket ger en mörkare sida och klaustrofobisk upplevelse.

Avslutningsvis så tycker jag att alla tre sidor generellt använder sig utav designprinciper samt designelement på ett bra sätt med tanke på webbplatsernas syfte och målgrupp. Det är intressant att jämföra egenkodad sida (Francois) med sådana som bygger på CMS (Sara och Lu), och att se att de trots liknande grundprinciper har skapat webbplatser som är helt olika. 

## Analys av min portfolio

Sidan upplevs som lättläst och utan distraherande element. Den uppfyller syftet med att visa upp och prova på de olika tekniker som avhandlats i kursmomenten.

#### Designprinciper och designelement

Min portfoliosida har en minimalistisk och ren design som utnyttjar whitespace för att skapa en luftig känsla och fokus på innehållet. Jag använder hierarki för att strukturera innehållet och framhäva viktiga delar, till exempel med hjälp av tydliga rubriker, underrubriker och citat.

Jag har valt att använda samma färg som bakgrund till header och footer på alla sidor, vilket skapar en enhetlig och konsekvent design. Även om det är olika färger som används för det mörka och det ljusa temat är det enhetligt och passar in med sidan i övrigt. Dessutom har jag använt den lila färgen från header och footer (ljusa temat) till detaljer som citattecken, <code>border</code> och andra linjer samt länkfärg för att skapa intresse och variation.

Sidan använder en platt design utan några skuggor, texturer eller andra effekter.

#### Samma principer för hela webbplatsen?

Det som skiljer sig åt mellan sidorna är användande av grid, flexbox eller inget alls. I övrigt är det en konsekvent design där färg, typografi och sammansättning upprepas.

### Vad uppdaterar jag min sida med?

För att få lite mer rörelse och en sida som inte är helt platt, kommer jag att lägga till **textur** på min sida.
Detta gör jag i min header och footer, både i det mörka och ljusa temat.
Texturbilderna är skapade av mig.

Lagt till **linjer** och förbättrat **typografi** för förbättrad visuell hierarki:
- Logotypen har minskats på höjden och header har minskad top padding för att få en mer linjär känsla (logo + tagline radar upp sig bättre med navigationen nu)
- Rubriker har justerats
    - Storlek samt tjocklek har justerats för tydligare skillnad mellan dem, framförallt H1-H3
    - H2 har linjer med gradienter undertill

- Startsidan har omarbetats med flexbox för att vara mer konsekvent med kolumner
    - omorganisering har skett med text och bild för att främja skumläsning och (förhoppningsvis) få ett trevligare flöde

Samtliga bilder har fått rundade hörn för ett mjukare intryck och för att spegla de rundade boxarna på analys- samt teknologisidan.

## Referenser

[1] S. Krug, _Don’t Make Me Think Revisited a Common Sense Approach to Web and Mobile Usability_. San Francisco, CA: New Riders, 2014.

[2] “What are UX portfolios? - updated 2023,” The Interaction Design Foundation, https://www.interaction-design.org/literature/topics/ux-portfolio (hämtad Dec. 4, 2023). 

[3] J. Beaird och J. George, _The principles of beautiful web design_, Third edition. Collingwood, Australia: SitePoint, 2014.

[4] K. Moran, “How people read online: New and old findings,” Nielsen Norman Group, https://www.nngroup.com/articles/how-people-read-online/ (hämtad Dec. 4, 2023). 

[5] S. Krug, “How we really use the Web,” i _Don’t make me think revisited a common sense approach to web and mobile usability_, San Francisco, CA: New Riders, 2014, ss. 1–2 


## Övrigt

Rapporten är skriven av Kamilla Persson.